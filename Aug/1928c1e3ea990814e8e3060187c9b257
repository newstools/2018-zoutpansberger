Laerskool Louis Trichardt het op Woensdag, 15 Augustus, amptelik hulle nuwe mini-naskoolsentrum geopen. Ouers van voornemende kinders by die sentrum is ook op ‘n toer van die perseel geneem. Skoolhoof mnr. Louis Linde het tydens die opening gesê dat, tot in daardie stadium is beide die kleiner en die groter kinders in die middae by die bestaande naskoolsentrum geakkommodeer. Die nuwe aparte sentrum is spesifiek vir kinders van vier tot ses jaar oud. Die voorsitter van die skool se beheerliggaam, ds. Innes Nagel, en die bestuurder van die sentrum, me. Sharon van Rensburg, het die lint amptelik gesny. Me. Van Rensburg en mnr. Linde het ná die knip van die lint vir die ouers die klaskamers en rusplekkies gaan wys. Die kinders sal elke dag ‘n gekookte middagete ontvang in hierdie veilige plek. Prettige geverfde karakters in pragtige helder kleure baljaar oor al die mure. Daar is boeke, speelgoed, en baie plek buite om te speel in die klein speelgrond, wat heeltemal ommuur is. Mnr. Linde het gesê dat die sentrum slegs beskikbaar is vir ouers en leerlinge van Laerskool Louis Trichardt. Die sentrum is skooldae oop tussen 13:00 en 17:00 vir kinders in Graad RR (4 tot 5 jaar oud) en Graad R (5 tot 6 jaar oud). Die koste beloop R40 per kind per dag, ingesluit die gekookte middagete. 