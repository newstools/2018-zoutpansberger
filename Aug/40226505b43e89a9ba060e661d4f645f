Nuus van die skielike dood van die 64-jarige mnr. Dries (Andries Machiel) Grundlingh van Louis Trichardt het vir familie en vriende as groot skok gekom. Grundlingh is op 1 Junie in die MediKliniek in Tzaneen opgeneem vir ‘n ingewandoperasie en het in totaal drie weke in die hospitaal spandeer. Hy is daarna ontslaan, maar terwyl hy by die huis was, het komplikasies ingetree. Voorverlede naweek is Grundlingh teruggejaag na die MediKliniek in Tzaneen vir ‘n noodoperasie om skade aan sy dunderm te herstel. Hy is ná die operasie onder sterk verdowing geplaas. Hy het egter nie herstel nie en is Saterdag, 18 Augustus, kort na 12:00 oorlede. Grundling en sy familie het sowat drie dekades gelede na Louis Trichardt verhuis. Hy sal veral onthou word vir sy jarelange verbintenis aan die plaaslike Departement van Vervoer as superintendent, en meer onlangs vir sy betrokkenheid by KBK, wat namens SANRAL instandhouding op die streek se padnetwerk verrig het. “Met hartseer neem ons afskeid van ons geliefde eggenoot, kind, pa, oupa en vriend op die ouderdom van 64 jaar. Sy plek sal vir altyd leeg wees in ons harte. Ons weet dat God alles ten goede laat meewerk vir dié wat Hom liefhet. Ons sal sy teenwoordigheid mis, maar sy nagedagtenis sal bly voortleef en altyd dierbaar en kosbaar bly. Sy heengaan word diep betreur deur sy vader, eggenote, kinders, kleinkinders, familie en vriende,” skryf eggenote Menke, met wie Grundlingh vir 43 jaar getroud was. Sy kinders Wüda, Anél, Dries en Vanessa, is eweneens hartseer oor hul pa se afsterwe. “Die woord ‘pa’ is so ‘n klein woordjie vir die leemte wat in ons lewens gelos word. Pa was ons rots, ons plek van veiligheid, die kalmte in die storm. Ons held, ons vriend, ons leermeester. Pa het ‘n groot hart vir mense gehad en altyd gekyk waar hy ander mense kon help – nie omdat hy iets daaruit kon kry nie, maar bloot net omdat hy kon. Pa was leergierig en het so ‘n uitgebreide algemene kennis gehad dat hy amper oor enige onderwerp kon praat. Pa was hardwerkend en het sy beste gedoen om nie net vir ons te sorg nie, maar ook om ons gelukkig te sien. Ons kon glo dat God ‘n goeie Hemelse Vader is, omdat hy ons gewys het wat ‘n goeie pa is. Vir alles wat Pa vir ons was en wou gewees het, sê ons innig dankie. Ons sal vir Pa lief bly tot ons mekaar weer sien,” was die hulle afskeidswoorde aan hom. ‘n Roudiens vir wyle Grundlingh vind eerskomende Vrydag, 24 Augustus, om 11:00 vanuit die Emmanuel Kerk in Louis Trichardt plaas. Hy word oorleef deur sy pa (ook Andries Machiel), vrou Menke, kinders Wüda (met eggenoot Danna Myburgh), Anél (met eggenoot Lesley Kahts), Dries junior (met eggenote Cornél) en Vanessa. Die familie het hul dank uitgespreek teenoor almal vir hulle gebede en ondersteuning gedurende hierdie moeilike tyd.  “Dit beteken oneindig baie vir ons familie.” Hulle het ook hul dank uitgespreek teenoor Jan en Thea Maré, asook Hannetjie Coetzee vir al die hospitaalbesoeke en spesiale kosse, Gielie de Kock vir die hospitaalbesoeke en ondersteuning, Robert en Gayley Mabaramisa vir die blomme en ruikers, Joby Francis van die MediKLiniek wat hulle bygestaan het en altyd uit sy pad gegaan het om hulle van hulp te wees, asook MFG vir hul hulp met die nodige begrafnisreëlings. Dank het ook gegaan aan past. Andries van Heerden wat Vrydag se diens sal hanteer, asook past. Jan Venter vir die musiekbediening.