Die Soutpansberg gemeenskap bid tans saam vir die spoedige herstel van ‘n jong man van Louis Trichardt wat op die oomblik vir bloeding op die brein in die intensiewesorgeenheid van die Unitas Hospitaal behandel word. Die 31-jarige Colin Gamble het Sondagoggend simptome van ‘n beroerte gewys. Hy het erg begin sweet en het nie reageer as iemand met hom gepraat het nie. Hy is opgeneem in die Zoutpansberg Privaatshospitaal, vanwaar hy oorgeplaas is na die MediKliniek in Polokwane. Na ‘n breinskandering is daar besluit om Colin eerder oor te plaas na die Unitas Hospitaal in Pretoria. Daar is bepaal dat Colin ‘n aneurisme in die brein opgedoen het. Die bloeding op die brein het hom ook erge hoofpyne besorg. Maandag is daar ‘n angiogram gedoen wat bepaal het dat daar nie ‘n eenvoudige oplossing gaan wees om die skade in Colin se brein te herstel nie. Colin se verloofde, Sharlene Bird, het Woensdag aan die Zoutpansberger gesê dat dit onder omstandighede goed gaan met Colin. “Hy is by sy positiewe, kan praat en alles vir homself doen. Al wat pla is die erge kopsere,” het sy gesê. Oor wat presies die aneurisme veroorsaak het, kon Sharlene nie definitief sê nie. “Daar was ‘n verskeidenheid faktore en sy hoë bloeddruk het nie gehelp nie,” het Sharlene gesê. Sedert Colin opgeneem is, staan Sharlene hom by. “Ons praat vanaand [Woensdag] met die neurochirurg oor die proses vorentoe … Die vroegste wat hulle blykbaar kan opereer, is die naweek. Buiten vir die bloeding, is die brein tans geïrriteer en geswel en die dokters wil nie nou verder skade aanrig nie. Hulle wil eers die brein bietjie kans gee om te herstel,” het Sharlene gesê. Colin en Sharlene se troudag is om die draai. “Ons trou op 15 September, maar ek dink ons gaan die datum moet uitstel. Dit klink nie vir my of ons vinnig uit die hospitaal gaan kom nie. Alhoewel Colin alles vir homself kan doen, moet sy toestand deurlopend gemonitor word,” het Sharlene gesê. Sy het grappenderwys opgemerk dat as niks uitwerk nie, dan trou sy en Colin sommer in die intensiewesorgeenheid. Wat die naweek se operasie betref, is Sharlene versigtig optimisties dat alles goed sal verloop om die skade in die brein te herstel. “Soos alle operasies is daar maar altyd ‘n risiko betrokke,” het Sharlene gesê.