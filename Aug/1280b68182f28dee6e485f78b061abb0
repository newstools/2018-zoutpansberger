Die 31-jarige Colin Gamble van Louis Trichardt se mediese toestand het die afgelope week maar wipplank gery sedert hy vir ‘n aneurisme in die brein in die Unitas Hospitaal in Pretoria opgeneem is. Tog is Colin in 'n goeie luim, veral nadat hy en sy verloofde, Sharlene Bird, Dinsdag gehoor het dat hy uiteindelik geopereer gaan word. Colin het sommer self die goeie nuus gedeel op die WhatsApp-ondersteuningsgroep wat vir hom gestig is. “Hi mense. Baie dankie vir elkeen se gebede en ondersteuning. Dinge gaan al heelwat beter met my. Ek is sopas uit die ICU uitgeskuif na die hoësorg eenheid – het ‘n lekker geïsoleerde kamer. Ek het al klaar goeie gees onder die nuwe susters begin bou en hulle kyk goed na my. My operasie is geboek vir Saterdag. As ek reg verstaan gaan ek na die operasie vir twee dae in ICU lê, en dan vir so sewe dae in ‘n gewone saal…” lui sy WhatsApp. Die Soutpansberg gemeenskap bid tans saam vir sy spoedige herstel nadat Colin voorverlede Sondagoggend simptome van ‘n beroerte gewys het. Hy het erg begin sweet en het nie gereageer as iemand met hom gepraat het nie. Hy is opgeneem in die Zoutpansberg Privaatshospitaal, vanwaar hy oorgeplaas is na die MediKliniek in Polokwane. Na ‘n breinskandering is daar besluit om Colin eerder oor te plaas na die Unitas Hospitaal in Pretoria. Daar is bepaal dat Colin ‘n aneurisme in die brein opgedoen het. Dokters kon egter nog nie op hom opereer nie. “Buiten vir die bloeding, is die brein tans geïrriteer en geswel en die dokters wil nie nou verder skade aanrig nie. Hulle wil eers die brein bietjie kans gee om te herstel,” het Sharlene op 22 Augustus gesê. Die boodskap dat hulle hierdie naweek kan opereer het dus vir almal as goeie nuus gekom. Die gemeenskap word steeds gevra om vir Colin te bid dat alles goed sal afloop met sy operasie.