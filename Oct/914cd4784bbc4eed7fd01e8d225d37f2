Hoërskool Louis Trichardt se toneelgroep het met hul aanbieding van Ink skitterend gevaar tydens die nasionale ronde van die ATKV Tienertoneel tussen Suid-Afrika en Namibië op 2 Oktober in Roodepoort. Dit was veral Triegies se Wilné Kotzé wat haar skool se naam hoog gehou het. Uit die 3 500 leerders wat aan 195 produksies deelgeneem het, is slegs 11 individuele toekennings gemaak. Een van die toekennings is aan Wilné gemaak, toe sy ‘n erepenning ontvang het vir beste verhoogbestuurder van 2018. Nog ‘n lid van Triegies se toneelgroep, Xander Venter, het ‘n nominasie ontvang vir beste akteur in ‘n hoofrol, wat eweneens besonders was. Triegies se Ink-verhoogstuk was een van die 15 top produksies wat na die finaal van die kompetisie genooi is.