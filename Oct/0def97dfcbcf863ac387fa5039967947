‘n Plaaslike argivaris, Pétria de Vaal-Senekal, is vir die derde agtereenvolgende jaar genooi om deel te wees van die “International Archival Day” in Trieste in Noord-Italië. Die jaarlikse byeenkoms in Noord-Italië word gereël deur die International Institute of Archival Science of Trieste and Maribor. Dit is ‘n gesamentlike projek van die onderskeie institute in Italië en Slowenië en strek oor twee dae. Hierna volg ‘n Archival School, waar studente in die argiefwese opgelei word. “Sover ek weet betaal hierdie studente nie vir die opleiding nie,” het Pétria die afgelope week gesê. Die organiseerders van die byeenkoms maak dan staat op vrywilligers van die verskillende lande om te help met die opleiding. “Ek is gevra om hierdie jaar daarmee ook te help, meer spesifiek ten opsigte van die projek waarmee ek (vrywillig) besig is: Die vertaling van argief- en rekordbestuursterme in Afrikaans,” sê Petria. Die oogmerk van die vertalingsprojek waarmee Pétria help is om ‘n internasionale aanlyn woordeboek te vestig. Pétria is een van die internasionale medewerkers wat verlede jaar genooi is om te help om die argiefterme te vertaal. In haar studieveld is Pétria ‘n bekende outeur en spreker. Twee van haar artikels het reeds in die gesaghebbende Atlanti joernaal verskyn. Dié tydskrif bestaan sedert 1991 en jaarliks word die beste argivale navorsingsartikels gepubliseer. Die tema wat Pétria vanjaar wil uitlig, is die uitdagings wat ervaar is met die organisering van die argiewe by die taalmonument in die Paarl. Pétria is nou betrokke by dié projek en help steeds met opleiding. Een van die grootste struikelblokke vir Pétria is tans om borge te vind wat die besoek aan Italië moontlik kan maak. Die organisasies wat dit reël maak staat op skenkings van individue en besighede. Die organiseerders betaal vir die verblyf en etes, maar daar is nie genoeg borgskappe om vir die vervoerkostes te betaal nie. Indien daar plaaslike persone is wat ‘n bydrae wil lewer tot die projek, is hulle welkom om haar direk te skakel by 082 555 1672. Die beoogde besoek aan Italië vind plaas vanaf 18 tot 25 November. 