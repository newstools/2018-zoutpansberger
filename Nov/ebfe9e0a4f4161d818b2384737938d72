Die voëlslang of takslang (Thelotornis Capensis) is nog ‘n toevoeging tot die Soutpansberg se lys van dodelike slange waarvoor daar tans geen teengif is nie. Volgens plaaslike slangkenner en -vanger Jan “Slang” van Rooyen word hierdie lang slange van ongeveer 1,2 meter egter selde gesien, weens hulle amper volmaakte kamoeflering. “Hierdie slange word aangetref in struike en klein boompies waar hulle jag maak op boomgeitjies, akkedisse en verkleurmannetjies,” het Van Rooyen gesê. As hierdie slang bedreig voel, het Van Rooyen verduidelik, sal hy sy keel opblaas en byt na die gevaar as waarskuwing. “Takslange is dodelik vir die mens en, soos die boomslang, is hierdie slang ‘n agtertand slang met ‘n kragtige hemotoksiese gif. Daar is tans geen teengif vir hierdie slang nie en boomslang teengif werk nie op hierdie slang se byt nie. Gelukkig is byte van hierdie slang baie skaars,” het Van Rooyen gesê. Wanneer hierdie slange teëgekom word, het Van Rooyen gewaarsku, moet hulle liefs nie gepla word nie en eerder met rus gelaat word. “Hierdie pragtige slange kan uitgeken word aan hul spiesvormige koppe en die sleutelgatagtige pupille van die oë. Die slang lyk ook regtig soos ‘n tak. Hierdie slang het ook ‘n helderoranje tong met swart op die einde,” het Van Rooyen gesê. Volgens Van Rooyen is hierdie slange nie gebiedsgebonde nie, maar sal hulle in 'n area bly waar daar genoeg kos, water en skuiling is. Vir enige verdere inligting oor hierdie slange het Van Rooyen inwoners uitgenooi om met hom te skakel by tel 081 217 9213. Hy en Frikkie Venter kan ook geskakel word vir navrae oor ander slangidentifikasies of slangbyte. Venter se nommer is 082 058 7601. 