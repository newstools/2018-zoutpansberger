‘n Geweldige ontploffing het kort na 13:00 Louis Trichardt se industriële area geruk, nadat ‘n gasbottel by Gasarc in Kortstraat ontplof het. Een persoon is tydens die ontploffing ernstig beseer. Dit is nie seker wat presies gebeur het nie, maar volgens omstanders was die personeel klaarblyklik besig om gasbottels vanaf ‘n vragmotor te laai toe die ontploffing plaasgevind het. ‘n Veld het klaarblyklik op die erf direk langs die besigheid ten tye van die ontploffing gebrand. Die erg beseerde personeellid, ‘n vrou, is dadelik deurgejaag hospitaal toe. Intussen het die plaaslike brandweer op die toneel opgedaag om die vlamme onder beheer te kry en verdere ontploffings te vermy. Ernstige strukturele skade is aan die gebou waar die besigheid geleë is aangerig.