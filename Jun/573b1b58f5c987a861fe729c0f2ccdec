Louis Trichardt se tweede rugbyspan het die afgelope Saterdag ‘n redelik gemaklike oorwinning behaal oor hul opponente van die Noordelikes Rugbyklub in Polokwane. Die dorp het op hul tuisveld uitgedraf teen Noordelikes en 31-10 in hul Boet Fick-ligawedstryd geseëvier. Reeds teen halftyd was die skrif aan die muur ,met Louis Trichardt wat 31-0 voorgeloop het ná ‘n string drieë. Noordelikes het in die tweede helfte teruggeveg, maar kon slegs twee onverdoelde drieë aanteken. Afgeneem is Louis Trichardt se tweedespan slot, Douglas Singo, wat na die doellyn dryf vir ‘n pragdrie. Kort daarna moes Louis Trichardt se eerste rugbyspan hard werk in hul ligawedstryd teen Noordelikes se eerstes. Ná hul tweedespan se nederlaag teen Louis Trichardt, het Noordelikes se eerstes vanaf die afskop erge druk op Louis Trichardt toegepas. Louis Trichardt se manne het egter die druk goed hanteer en met die blaas van die eindfluitjie 38-32 koning gekraai in ‘n baie strawwe wedstryd. Louis Trichardt het nog twee tuiswedstryde oor wat op die “ou” rugbyveld gespeel sal word, voordat die klub oorskuif na hulle nuwe perseel. Op 21 Julie draf hulle uit teen Univen en op 28 Julie kom hulle te staan teen Letaba. Eerskomende naweek speel Louis Trichardt weg teen Potties.