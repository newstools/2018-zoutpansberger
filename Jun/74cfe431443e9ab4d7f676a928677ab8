Ná ‘n lang wag is die prystrekking vir Laerskool Louis Trichardt se jaarlikse kaskarkompetisie die afgelope Dinsdag gehou. Danksy die leerlinge en hulle ouers se poging is die pragtige bedrag van R235 000 ingesamel. Hierdie jaar was die topklas wat die meeste geld ingesamel het per leerling die Graad 1 Z’e van juf. Luzelle Wahl. Die klas wen ‘n daguitstappie (in skooltyd nogal), terwyl hulle juffrou ‘n naweekwegbreek gewen het. Hulle het gemiddeld R641 per kind ingesamel. Individuele kinders wat geskitter het met die boekieverkope het kontantpryse gewen. Die wenners was Douglas Brown wat 28 boekies verkoop het en R1 500 wen, Eminé Lee (26 boekies, 2de prys R1 000); Chantelle van den Heever en Wynand Benade verkoop elkeen 11 boekies en wen R750, Angelique Steyn (5 boekies, 5de plek R500), JP Janse van Rensburg, Willem Schutte, Mienke Burger, Carli Hattingh, Zuané Broodryk en Shaun Beeton verkoop elkeen vier boekies en wen R100 elk. Hierdie jaar was Hanlie Wyers van Louis Trichardt die wenner van die eerste prys van die kaskarkompetisie se gelukkige trekking – ‘n Desember seevakansie by Ballito vir twee, met ‘n totale waarde van R15 000! Die tweede prys, ‘n wegbreek by The Brown’s Luxury Guest Suites in Dullstroom ter waarde van R12 400 geborg deur mnr. en mev. Brown, is gewen deur Cobus Richter. ‘n Naweek-wegbreek vir 10 mense, insluitende die jag van ‘n wildebees, by die Sonskyn Lodge ter waarde van R7 000 is gewen deur Melitia (woonagtig in Andersonstraat). Dié prys is geborg deur mnr. Franz Bezuidenhout. Die bergfiets wat Cycle Centre in Louis Trichardt geborg het, ter waarde van R2 200, is gewen deur C. Visser. Len Lemmer van Louis Trichardt het ‘n paar Police-sonbrille ter waarde van R2 000 gewen wat deur Louis Trichardt SpecSavers geborg is. Die sesde prys, ‘n mikrogolfoond geborg deur Solly’s, is gewen deur Jessica Ras. Mazanzi Fire het ‘n noodhulptas geborg ter waarde van R1 000, wat gewen is deur Thinus van der Walt.