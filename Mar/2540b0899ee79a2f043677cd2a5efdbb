Louis Trichardt se rugbymanne het Saterdag harde bene gekou teen hul opponente van Polokwane met Noordelikes 1 wat Louis Trichardt se eerstes ‘n goeie loesing gegee het. Hierdie twee eerstespanne het die naweek kragte gemeet in die jaarlikse Conway Rugbydag van die Louis Trichardt Rugbyklub. Die wedstryd is op Louis Trichardt se tuisveld beslis. Met die blaas van die eindfluitjie was die telling 30-5 in die guns van Noordelikes. Louis Trichardt se tweedespan kon egter daarin slaag om die dorp se eer te red van ‘n volslae nederlaag deur Noordelikes se derdespan met 24 punte teenoor 12 te klop. Die Letaba Rugbyklub het ook Saterdag bietjie spiere gebult ter voorbereiding van die komende seisoen. Hul eerstespan het uitgedraf teen ‘n gedugte tweedespan van Noordelikes, maar daarin geslaag om Noordelikes 29-12 kaf te draf. Letaba se eerstes het op hulle beurt vir Kruinies 38-13 geklop en is beslis ‘n span om dop te hou tydens die opkomende provinsiale Boet Fick-Liga wat eersdaags sal afskop. Na afloop van die dag het die plaaslike rugbyklub se bestuur die volgende borge bedank vir hulle ondersteuning: Thompson's Motors, Premjee’s, Soutpansberg Spar en Tops Bottle Store,  NTK, Mr Clean Dry Cleaning, Leach Printers en elke ondersteuner wat van die dag ‘n sukses gemaak het. “Dit was ‘n uiters suksesvolle dag en ons nooi graag die publiek uit om ons spanne te kom ondersteun op 17 Maart wanneer ons teen Mokopane se rugbyklub te staan sal kom,” het die bestuur gesê.