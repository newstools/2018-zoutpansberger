Twee vermeende gewapende rowers is ongeveer 12:00 vandag in Louis Trichardt se middedorp aangekeer tydens ‘n gesamentlike operasie deur die polisie en plaaslike veiligheidstrukture. Met die situasie wat steeds ontvou, is daar nog geen amptelike verklaring oor die voorval nie. Die koerant kon wel deur nie-amptelike bronne vasstel dat inligting ontvang is dat die twee verdagtes ‘n string rooftogte beplan het. Die mans is opgemerk en ná ‘n kort jaagtog reg voor die Haantjiekerk in Erasmusstraat van die pad gedwing, waarna hulle gearresteer is. Volgens onbevestigde inligting is twee vuurwapens in die verdagtes se voertuig, ‘n luukse Mercedes Benz met GP-registrasienommer, gevind. Die Zoutpansberger sal lesers op hoogte probeer hou van verwikkelinge sodra ‘n amptelike polisieverklaring ontvang word. 