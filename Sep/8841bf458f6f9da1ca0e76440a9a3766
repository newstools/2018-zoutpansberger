Ná drie maande van hospitalisasie en intense rehabilitasie was dit vir die 15-jarige Koben Hofmeyr van Louis Trichardt ‘n wonderlike ervaring om hierdie week weer na die skoolbanke terug te keer. Koben het op 19 Mei vanjaar ‘n C6 (incomplete) nekbesering opgedoen tydens ‘n skolerugbywedstryd in Bela-Bela. Dit is ‘n besering wat nie net sy lewe nie, maar ook dié van sy ouers, Trompie en Annelize, dramaties verander het. Koben, wat tans aan ‘n rolstoel gebonde is, straal egter van positiwiteit en ‘n geloof dat hy weer sal kan loop. Dit is ‘n geloof wat deur sy ouers gedeel word. Die Zoutpansberger het Dinsdagmiddag bietjie by Koben gaan inloer. Sommer met die intrapslag was dit opmerklik hoe volwasse die jong man geword het. Bygesê, mens word gou groot as die lewe harde klappe uitdeel. Dit is nou Koben se tweede week by die huis. Hy straal van vreugde, wat onwillekeurig die vraag tot gevolg het: Was jy opgewonde toe jy hoor jy kom huis toe. “Ek het nie eintlik op die datum gefokus nie, meer op die geleentheid. Daardie dag het so vinnig verby gegaan. Ek was opgewonde oor die nuus om huis toe te kom; toe ek hoor dit is permanent, was die oomblik onbeskryflik,” het Koben gesê. Te verstane was die drie maande in ‘n hospitaalbed vir Koben ‘n moeilike tydperk gewees en, sê hy, moes hy deurlopend daarteen veg om depressief te raak. “Veral na-ure as jy niks het om te doen nie. Die gym sessies en alles hou jou gedagtes so besig, jy dink nie eintlik aan die omstandighede nie … maar die aand, as jy bed toe gaan, dan kom die vrae en die gedagtes begin dwaal,” het Koben gesê. Volgens Koben was dit vir hom erg om mense se sien wat erger beseer is as hy. “Die ding is, jy moet dankbaar wees vir jou besering. Een ou het na my toe gekom en gevra ‘Wat is jy?’ Ek het vir hom gesê ek is ‘n C6 incomplete en hy het vir my gesê hy is ‘n C4 complete. Hy sê toe vir my dat ek gelukkig is, maar ek sê toe vir hom nee, ek is nie gelukkig nie, ek is bevoorreg, want dit kon baie erger gewees het … dit maak mens eintlik positief om te weet dit kon erger gewees het,” het Koben gesê. Alhoewel Koben verlede Donderdag ‘n draai gemaak het by die skool, was sy amptelike “eerste” skooldag eers Maandag gewees. “Laas week Donderdag was ek skool toe, maar dit tel nie, want my vriende was nie daar nie [hulle was op Bivak] en ek het nie klasse bygewoon nie. Maandag was lekker, want dit was my ‘eerste amptelike’ skooldag. Ek het 10:30 daar aangekom, tot skool uitgekom het. Dit was flippen lekker! My vriende was daar gewees om my te ondersteun en my te help waar hulle kan. Dinsdag was egter amazing gewees, want vir my was dit ‘n voldag skool,” het Koben gesê. Op ‘n vraag of sy vriende hom nou anders hanteer, was Koben vinnig om te antwoord. “Hulle maak steeds grappe, want ons is steeds tieners. Hulle weet egter wanneer om ernstig met my te wees. Ons gee mekaar lammies, maar ek kan dit nie voel nie … Maar ek sê vir hulle wanneer om te stop, want daar gaan ‘n drukseer kom … Maar dit is lekker, jy speel nog steeds, maak grappe, wheelie en gaan te kere … emosioneel hanteer hulle my dieselfde,” het Koben gesê. Mens gaan egter nie terug skool toe om te speel nie. Die akademie is tog belangrik en Koben besef dit. “Op die oomblik wil ek my wiskunde en wetenskap opvang … sover wil ek net die jaar deurkom. Daar is nie meer, soos die eerste kwartaal, tyd vir die Top 10 nie,” het Koben gesê. Hy was dankbaar vir al die hulp wat hy van sy onderwysers gekry het, asook al die veranderinge wat die skool op kort kennisgewing aangebring het om hom en sy rolstoel te akkommodeer. Al sy klasse is op die grondvloer en waar dit nie anders kan nie, is sy maats meer as bereid om hom rond te stoot of teen die trappe op te dra. Koben sy einddoel bly egter om weer te kan loop. “Dit is jou boudspiere en jou maagspiere wat jou balans gee, sodat jou rug nie buig of jou heup knak nie ... dan kort jy jou bobeenspiere en jou heupfleksors wat jou help om te loop, om jou been op te tel en neer te sit … so die heupfleks in die een been werk nogal goed. Die ander een nie so goed nie, maar daar is ‘n flikker. Dit wys daar gaan seine deur. Die feit dat ek imcomplete is, beteken die seine gaan reg deur die lyf. Ek het gevoel orals, maar nog nie motoriese funksie orals nie,” het Koben gesê. Om hom weer te help loop verg baie werk. “Ek doen baie strekoefeninge. Reg deur die dag probeer ek my bene, my maagspiere en boudspiere te aktiveer. Ek kry ook twee keer per week intensie fisio by tannie Elmien van der Goot. Dit is ‘n twee ure sessie, maar dit is soos die ergste twee ure van die week. Hulle speel nie rond nie, want hulle wil dit wat daar is so sterk as moontlik hou, en dit wat nie daar is nie ook so sterk as moontlik kry. Jy kan net in die eerste tyd van jou rehabilitasie so goed herstel,” het Koben gesê. Terwyl hy egter nog afhanklik is van die rolstoel, vind daar ook baie verandering by sy huis plaas. Plaveisel is om die huis aangebring, sodat Koben makliker kan beweeg. Tans word die familie se een badkamer ook rolstoelvriendelik gemaak, terwyl Koben ook ‘n nuwe bed kry wat spesiaal vir hom gebou word. Met soveel verandering in ‘n jongmens se lewe is dit verstaanbaar dat Koben baie vrae het. Tog tob hy nie daaroor nie en het hierdie wyse woorde vir die jonger geslag gehad. “Die in ding vandag is dat al die kinders so depressief is oor die lewe. Hulle dink dit gaan sleg met hulle, maar dit doen nie. Ek was so. Dit is net, ons aanvaar dinge as vanselfsprekend. Waarop dit neerkom is dit: As jy die kans kon kry om te erken dat die lewe nie regverdig is nie, was jy immers bevoorreg genoeg om ‘n lewe te hê. Ons moenie dink hoekom is die lewe sleg nie of hoekom gebeur slegte dinge met my nie? Wees dankbaar dat dit met jou gebeur en nie met iemand anders nie. Sien dit eerder dat jy deur God gesien word as ‘n sterker persoon om dinge te hanteer. Moet net nooit moed opgee nie,” het Koben gesê. 