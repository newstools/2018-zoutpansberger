Louis Trichardt neem met groot hartseer afskeid van Chris Groenewald wat Maandag in die ouderdom van 46 jaar oorlede is. Chris, wat in Desember verlede jaar met kanker gediagnoseer is, is by sy huis, omring deur familie en vriende, oorlede. Chris se suster, Mavis Groenewald, sê dat Chris altyd vol lewe was. “Hy het alles beproef en net die goeie behou,” sê sy. Sy voeg met ‘n glimlag by dat hy by tye ook maar lekker stout kon wees. Chris was ‘n aktiewe lid van die Louis Trichardt Rolbalklub en sy teenwoordigheid daar sal beslis gemis word. Hy het vir baie jare in die dorp en omgewing gewerk. Volgens Mavis was Chris die laaste paar maande in baie pyn gewees en het hulle vrede gemaak met sy dood. Hy word oorleef deur sy eggenote Sharon, sy seun Stephan (6), sy ouers Carol en Ben Groenewald, en suster Mavis. Die familie het hul dank uitgespreek teenoor al Chris se vriende en sy familie vir al hulle oproepe, besoeke en ondersteuning die afgelope tyd. ‘n Diens sal eerskomende Saterdag, 29 September, om 10:00 vanuit die NG Kerk Moedergemeente vir Chris gehou word. Persone wat medelye wil betoon is welkom om vir Sharon te skakel by tel. 074 854 8228. 