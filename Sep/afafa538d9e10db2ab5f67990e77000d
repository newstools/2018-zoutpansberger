Ná 21 dae in die hospitaal slaap die 31-jarige Colin Gamble weer in sy eie bed, nadat hy Saterdag na Louis Trichardt teruggekeer het. “Ons is bly die hele ervaring is agter die rug. Nou kan ons almal bietjie rus, herstel en vorentoe gaan,” het Colin se verloofde, Sharlene Bird, Woensdag aan die Zoutpansberger gesê. Colin het op Sondag, 19 Augustus, simptome van ‘n beroerte gewys. Hy het erg begin sweet en het nie gereageer as iemand met hom gepraat het nie. Hy is opgeneem in die Zoutpansberg Privaathospitaal, vanwaar hy oorgeplaas is na die MediKliniek in Polokwane. Na ‘n breinskandering is daar besluit om Colin eerder oor te plaas na die Unitas Hospitaal in Pretoria. Hier is bepaal dat Colin ‘n aneurisme in die brein opgedoen het. Wat daarna gevolg het was ‘n emosionele wipplankryery vir Colin en Sharlene, met Colin wat goeie en slegte dae beleef het. Aanvanklik wou dokters nie dadelik opereer om die aneurisme te herstel nie vanweë die bloeding op die brein. Daar moes eers gewag word dat Colin se brein tot so ‘n mate herstel het dat daar geopereer kon word. Op Lentedag, 1 September, is Colin die teater ingestoot. Vir Sharlene en sy familie was dit angstige oomblikke. Hy was ses ure in die teater. “Met enige operasie, veral ‘n operasie aan die brein, is daar maar altyd risiko’s,” het Sharlene gesê. Alles het egter goed afgeloop. “Eers ná die operasie kon ons ook Lentedag se opgewondenheid vier,” het Sharlene gesê. Ná die operasie het Colin so een of twee af dae beleef. Die goeie dae was egter meer en Colin en Sharlene kon selfs verlede Donderdag saam ‘n koffie gaan drink in die hospitaal se koffiewinkel. Die beste nuus wat Colin en Sharlene egter die afgelope week gekry het, was dat Colin Vrydag ontslaan kon word. “Die neurochirurg en internis was tevrede met sy toestand,” het Sharlene gesê. Ná 21 dae vasgekluister aan ‘n hospitaalbed was Colin skielik weer op vrye voet en het hy gou sy humorsin terug gekry. “Môre almal. My nurse [Sharlene] kyk baie mooi na my en dis baie lekker om uit die hospitaal te wees,” het Colin Saterdagoggend op sy vriende en familie se WhattsApp-groepie laat weet. Dieselfde dag nog het Colin-hulle na Louis Trichardt teruggery, maar hy was egter nie agter die stuur nie. “Hy sit links voor in die passasiersitplek,” het Sharlene gesê. Die rede hiervoor is dat Colin nog etlike maande sal neem om ten volle te herstel. “Hy doen goed, maar raak nog vinnig moeg. Hy sukkel ook met dubbelvisie en die dokters het gesê dit sal so ses na agt maande vat om te herstel,” het Sharlene gesê. Intussen is nie net Sharlene bly dat Colin weer by die huis is nie, maar ook Colin se sesjarige seuntjie Dylan en Sharlene se driejarige dogtertjie Trailene. ‘n Melkskommel saam met pappa was Saterdag die eerste item op die agenda vir Dylan. “Trailene het baie vir hom [Colin] gebid en gevra dat die Here hom sal gesond maak,” het Sharlene gesê. Vir die paartjie wie se lewens stadig maar seker weer terugkeer na normaal, is dit nou weer tyd om aan trou te dink. Colin en Sharlene sou eerskomende Saterdag, 15 September, getrou het, maar die troue moes uitgestel word weens Colin se siekte. Die paartjie gaan nou op 27 Oktober vanjaar weer probeer. Sharlene het namens haar en Colin almal bedank vir hulle hulp, bystand, ondersteuning en gebede tydens Colin se siekte. “Ons is geseënd met mense soos julle in ons lewens,” het Sharlene gesê. 