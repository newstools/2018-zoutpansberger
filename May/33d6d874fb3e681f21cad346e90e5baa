Die Soutpansberg het Vrydagoggend, 11 Mei, wakker geword met die hartseer nuus dat een van die streek se bekendste skoolhoofde oorlede is. Laerskool Messina is in rou gedompel nadat hul skoolhoof, mnr. Dave Diener, vroeër die oggend oorlede is, vermoedelik vanweë hartversaking. Mnr. Diener was vir etlike dekades verbonde aan Laerskool Messina, aanvanklik as onderwyser en later as waarnemende hoof en hoof. Volgens die skool se adjunk-hoof, me. Lucinda Vorster, het mnr. Diener se dood as ‘n groot skok gekom. “Hy sou oor twee jaar aftree,” het me. Vorster gesê.