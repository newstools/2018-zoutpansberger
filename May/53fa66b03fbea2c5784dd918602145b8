Die ouers van Koben Hofmeyr, wat die afgelope naweek ‘n nekbesering opgedoen het, het by inwoners gepleit om steeds saam met hulle te bid vir hul oudste seun se herstel. Koben, wat vir Hoërskool Louis Trichardt se o.16-rugbyspan speel, se nek is beseer tydens ‘n wedstryd teen Hoërskool Warmbad. Hy is Saterdagaand laat in die Wilgers Hospitaal in Pretoria opgeneem, waar hy reeds ‘n noodoperasie ondergaan het om van die skade te herstel. Sy ouers, Trompie en Annelize, is by hom in die hospitaal, vanwaar hulle gevra het dat almal tuis aanhou bid vir Koben se volkome herstel. Annelize het Maandag telefonies aan die Zoutpansberger gesê hulle is oorweldig deur die hoeveelheid ondersteuning en boodskappe van bemoediging wat hulle reeds ontvang het. “Ons kan net dankie sê daarvoor,” het Annelize gesê. Die gesin het onderneem om later ‘n volledige onderhoud aan die koerant toe te staan.