Edward Alexander Rooth het na alle waarskynlikheid weens ‘n familiegeskil in Louis Trichardt geëindig. Hy en sy pa, die baie bekende prokureur van Pretoria en stigterslid van die regsfirma, Rooth & Wessels, het nie dieselfde politieke standpunte gedeel nie. Eerder as om voortdurend te baklei, het hy sy klerkskap by die firma voltooi en toe na Louis Trichardt verhuis. Sy pa, Edward Rooth (sr.) was op sy tyd een van die bekendste regsverteenwoordigers in die land. Sy kliënte het bekende mynmaatskappye ingesluit en selfs die Oppenheimer-familie se name duik op in die praktyk se argiewe. Op politieke terrein het hy sy merk gelos en hy was lid van verskeie afvaardigings wat kort voor die uitbreek van die Anglo-Boereoorlog President Paul Kruger probeer oortuig het dat dit dwaas sou wees om in ‘n militêre konflik met Brittanje betrokke te raak. In 1906 is Rooth (sr.) as kandidaat van die “Het Volk”-party verkies en hy het die kiesafdeling Pretoria-Wes verteenwoordig as lid van die Wetgewende Vergadering (laerhuis). Na Uniewording het die Het Volk-party saam met ander partye die Suid-Afrikaanse Party (SAP) gestig en Rooth het deel gevorm van dié leierskorps. Hy het in 1915 en 1920 sy kiesafdeling gewen en was onder andere adjunk-speaker in die Volksraad. Hy is in Desember 1928 oorlede en die begrafnisrede is deur Genl. J.C. Smuts gelewer. Edward Alexander Rooth (jr.) was die oudste van sy vier kinders en is op 10 Mei 1892 gebore. As 26-jarige het Edward hom in 1918 op Louis Trichardt kom vestig, waar hy ‘n regspraktyk geopen het. Die politiek het egter vir hom ook gewink en in 1932 is hy verkies tot burgemeester van die dorp. ‘n Jaar later, in 1933, het hy die Soutpansberg-setel vir die Nasionale Party in die verkiesing verower. Die vroeë dertigerjare is gekenmerk deur verskeie politieke alliansies en in 1934 het Rooth by die Verenigde Suid-Afrikaanse Nasionale Party aangesluit. In die 1938-verkiesing het hy as Verenigde Party kandidaat S.W. Spies van die Nasionale Party met 2 386 teen 1 686 stemme verslaan. ‘n Jaar later het hy saam met Genl. Hertzog uit die party bedank, maar hy was tot en met 1943 lid van die Volksraad. Hy is op 19 Augustus 1952 oorlede. In 1932 het hulp vir Edward Rooth opgedaag in die persoon van Harry Coxwell. Hy is op 15 Maart daardie jaar as prokureur toegelaat en het begin praktiseer op Louis Trichardt. Die firma se naam het toe verander na Rooth & Coxwell. 