'n Jarelange inwoner van die Soutpansberg en bekende in plaaslike boerderygeledere, tannie Ilse Ahrens, is Donderdagoggend, 28 Junie, in die ouderdom van 78 jaar oorlede. Tannie Ilse is aan huis van haar dogter, Erika, op Hendrina oorlede. Sy het sowat twee maande gelede vanaf die plaas Berghof na haar dogter verhuis, ná in ligte hartaanval. Op 22 Januarie vanjaar het tannie Ilse haar man, die bekende boer oom Pieter Ahrens, aan die dood afgestaan. Die Ahrens-familie het hul dank uitgespreek teenoor almal vir hulle woorde van vertroosting met die nuus van hul ma en ouma se afsterwe. Wyle tannie Ilse word oorleef deur kinders Fritz en skoondogter Adéle, dogter Erika en skoonseun Lukie van der Merwe, seun Dieter en skoondogter Estelle en kleinkinders Hans-Peter, Fransiska, Heinrich en Conrad. ‘n Roudiens vir wyle tannie Ilse vind Maandag, 9 Julie, om 10:00 vanuit die Gereformeerde Kerk in Louis Trichardt plaas.